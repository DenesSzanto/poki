---
title: soweli pi nena kiwen
authors:
  - jan Mika
date: 2009-07-01
license: CC BY-NC-SA 3.0
sources:
  - https://soweli.blogspot.com/2009/07/soweli-pi-nena-kiwen.html
---

<!-- "Scaly Anteater" by David Brosard (https://www.flickr.com/photos/string_bass_dave/8152835443/). CC BY-SA 2.0. -->
![soweli pi nena kiwen](https://live.staticflickr.com/65535/8152835443_10cb8b3fe8_4k.jpg)

soweli pi nena kiwen li lon ma Apika en ma Asija. ona li jo e palisa kiwen luka suli e palisa monsi suli. selo ona li sama selo akesi. nena selo kiwen mute li lon selo ali ona. ni li nasa.

soweli ni li jo e ijo walo uta ala. ona moku kepeken nasin ni: tenpo pimeja la ona li kama sona pi lon pi tomo pipi kepeken pilin nena pona ona. soweli li pali e lupa lon tomo pipi kepeken palisa kiwen luka suli. palisa ni li suli mute. tan ni la soweli ni li wile tawa la ona li sike e luka ona. lupa lon tomo pipi li lon la soweli li moku e pipi kepeken palisa uta ona. palisa uta ni li linja. taso ona li suli sama noka jan li jo e telo uta ko. tan ni la soweli ni ken li moku e pipi mute kepeken nasin ni.

jan li moku kepeken ijo walo uta ala la insa ona li pilin ike. insa pi soweli pi nena kiwen li pilin ike ala tan ni: ona li jo e kiwen mute lon insa ona sama waso. taso pipi li wawa li wile ala tawa insa soweli. tan ni la palisa uta pi soweli ni li tan uta ala. ona li tan insa ona. a! ona li pana e pipi tawa insa ona la pipi li ken ala weka.

soweli pi nena kiwen li lon kulupu soweli ala. kulupu awen ona li mama en soweli lili. tenpo wan pi tenpo sike la meli li kama tawa mije tan ni: ona li wile unpa e ona. taso lon wan li pona tawa soweli ni tan ni: jan li lape la jan ike anu soweli ike li ken moku e ona. taso soweli pi nena kiwen li ken sike e sijelo ona. nena selo kiwen ona li ken pakala e soweli ike. soweli pi nena kiwen li pilin e ni: "sina wile moku e mi la nena kiwen mi li pakala e sina. sina pakala e mi la mi pini e lape li pakala wawa e sina kepeken palisa kiwen mi. sina wile ala wile moku e mi?"

*jan Mika*
