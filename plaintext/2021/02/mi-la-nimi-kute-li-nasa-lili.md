---
title: mi la, nimi “kute” li nasa lili
description: null
authors:
- jan Olipija
translators: null
proofreaders: null
date: 2021-02-01
date-precision: day
tags: null
original: null
license: CC-BY-SA 4.0
sources:
- https://liputenpo.org/pdfs/0001akesi.pdf
- https://liputenpo.org/lipu/nanpa-akesi/
- https://commons.wikimedia.org/wiki/File:Lipu_tenpo_nanpa_akesi_-_len_kule.png
- https://commons.wikimedia.org/wiki/File:Lipu_tenpo_nanpa_akesi_-_kute.png
archives: null
preprocessing: null
accessibility-notes: null
notes: null
---

ante mute la, kulupu lili li toki e ni: “mi kama sona e toki pona tan ni: mi wile ala kama sona e nimi mute. o pali ala e nimi sin!”, “nimi pi pu ala anu tenpo pini li nimi ala tawa mi.”

jan Sonja li mama pi toki pona. ona li toki e ni: “nimi tonsi li kama tan kulupu. mi pilin e ni: nimi tonsi li pona mute.”

sitelen ni li toki e pilin mi e pilin kulupu. mi la, nimi “tonsi” li pona mute. jan nanpa lili taso la, nimi “tonsi” li ike. taso jan mute la, ona li pona.

toki pona li toki pona. ni la, o pona tawa jan tonsi. o pona tawa jan ale.

![len kule](https://upload.wikimedia.org/wikipedia/commons/0/08/Lipu_tenpo_nanpa_akesi_-_len_kule.png)

kon pi nimi “kute” li tu. jan li kute e kalama la, ona li sona e kalama. jan lili li kute e jan suli la, jan suli li lawa e jan lili. kon tu pi nimi wan li lili e nimi pi toki pona.

taso, jan pi kute ala en jan pi kute meso[^1]/pakala/lili la, ni li nasa lili. mi ken kute pona ala. ni la, jan li ken ala lawa e mi, anu seme?

pilin mi la, nasa ni li ike mute ala li musi lili. taso ona li tan nasin pi jan kute. tenpo pini la, nasin pi jan kute li ike tawa jan pi kute ala, tawa jan pi kute meso.

mi wile e seme? mi wile ala e ni: jan li weka ala e nimi “kute”. mi wile taso e ni:

kute lawa li lawa e jan kepeken toki uta anu toki sitelen la, jan o kute e ona. lukin lawa li lawa e jan kepeken toki luka anu toki sitelen la, jan o lukin e ona.

![kute](https://upload.wikimedia.org/wikipedia/commons/a/aa/Lipu_tenpo_nanpa_akesi_-_kute.png)

[^1]: meso = mute ala en lili ala