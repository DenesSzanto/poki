---
title: kulupu soko pi noka kasi
description: null
authors:
- jan San
translators: null
proofreaders: null
date: 2021-02-01
tags: null
original: null
license: CC-BY-SA 4.0
sources:
- https://liputenpo.org/pdfs/0001akesi.pdf
- https://liputenpo.org/lipu/nanpa-akesi/
archives: null
preprocessing: null
accessibility-notes: null
notes: null
---

sina lon poka pi kasi suli la sina toki lawa e seme? sijelo kasi li pona. taso, anpa ma la nasin suli li lon.

kasi suli li jo e kulupu soko[^1] lon anpa ona. kulupu ni la kasi suli li lon poka pi kasi pi weka mute.

noka kasi mute la soko li lon. kasi li pana e moku tawa soko. soko li pana e moku e telo tawa kasi. taso, jan li kama sona e ni: kasi li kepeken kin e kulupu soko.

kulupu li ken tawa e moku. kasi sin li kama la ona li ken ala lukin e suno mute. ni la kasi suli li pana e moku tawa ona kepeken kulupu.

kin la kasi li ken toki kepeken kulupu. pipi li moku e kasi la ona li ken pana e kon kepeken kulupu. kasi ante li kama jo e kon la ona li sona e ni: pipi ike li kama.

taso, kasi li ken kepeken ike e kulupu. kasi wan li pali ala e moku. ona li kama jo e moku tan kasi ante kepeken kulupu. ante la kasi li pana e kon ike kepeken kulupu. kasi ante li pilin e kon ni la ona li wile ala kama suli. kasi ike taso li ken kama suli.

sin la sina lon poka pi kasi suli la o toki lawa e ni: nasin suli li lon anpa pi noka mi.

[^1]: soko = kili anpa