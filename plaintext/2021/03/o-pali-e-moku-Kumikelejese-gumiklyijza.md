---
title: o pali e moku Kumikelejese (gumiklyijza)
description: null
authors:
- jan Alonola
translators: null
proofreaders: null
date: 2021-03-01
date-precision: day
tags: null
original: null
license: CC-BY-SA 4.0
sources:
- https://liputenpo.org/pdfs/0002mun.pdf
- https://liputenpo.org/lipu/nanpa-mun/
- https://commons.wikimedia.org/wiki/File:Lipu_tenpo_nanpa_mun_-_moku_open.png
- https://commons.wikimedia.org/wiki/File:Lipu_tenpo_nanpa_mun_-_moku_Kumikelejese.png
archives: null
preprocessing: null
accessibility-notes: null
notes: null
---

sina wile pali e moku Kumikelejese tawa jan tu tu la, sina wile jo e ijo ni:

![kili ma mute - ko pan - ko namako - sike mama waso wan](https://upload.wikimedia.org/wikipedia/commons/e/e3/Lipu_tenpo_nanpa_mun_-_moku_open.png)

o weka e selo pi kili ma. o pana e kili ma lon telo. o pana e ko namako lon telo. o seli e telo ni. o pakala e kili ma. tenpo ni la, kili ma li ko. o pana e sike mama waso tawa ko pi kili ma.

o pali e lupa lon ko. o pana e ko pan lon lupa ni. o pakala e ko. o pali e sike pi ko ni. o pana e sike ko lon telo. tenpo ni kin la, o pana e ko namako tawa telo. o seli e telo ni. sike ko li pona la, sina ken moku e ona!

sina wile ala wile e ko soweli anu ko ante tawa moku Kumikelejese? ko soweli en ko soko[^1] li pona lon poka moku Kumikelejese. jan lon ma Selonka (Ślůnsk) li moku e ni.

![moku Kumikelejese](https://upload.wikimedia.org/wikipedia/commons/e/ea/Lipu_tenpo_nanpa_mun_-_moku_Kumikelejese.png)

[^1]: soko = kili anpa