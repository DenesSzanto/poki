---
title: ilo tawa li tawa mun loje
description: null
authors:
  - jan Ke Tami
proofreaders: null
date: 2021-03-01
date-precision: day
tags: null
original: null
license: CC-BY-SA 4.0
sources:
  - https://liputenpo.org/pdfs/0002mun.pdf
  - https://liputenpo.org/lipu/nanpa-mun/
  - https://commons.wikimedia.org/wiki/File:Lipu_tenpo_nanpa_mun_-_ilo_mun.png
archives: null
preprocessing: null
accessibility-notes: null
notes: null
---

mun mute li lon pimeja pi ma ala. suno mi la, mun nanpa wan li mun Mekuliju (Mercury), li sike e suno kepeken tawa wawa. kule ona li pimeja walo. mun nanpa tu li mun Wenu (Venus), li jelo. mun nanpa tu wan li ma jan, li ma mi, li laso. ma jan la, mun lili wan li lon, li suli tawa jan pi ma jan, li sike e ma jan. mun nanpa tu tu li mun Masi (Mars), li mun loje.

tenpo pini la, jan lili pi mute lili li tawa mun pi ma jan. taso jan li pana e ilo mute tawa mun ante.

tenpo sike suno ni la, tenpo mun nanpa tu la, ilo tu wan li tawa mun loje. ilo pi ma Sonko en ilo pi ma Imala (UAE) li tawa mun loje lon open pi tenpo sike mun, li sike e mun loje.

ilo tawa li tawa mun loje tan jan Ke Tami insa pi tenpo sike mun la, ilo pi ma Mewika li kama lon supa ma pi mun loje. jan mute li wile sona e ni: ona li kama anpa lon mun loje la, ona li pakala ala pakala?

nimi pi ilo suli ni li ilo Pesewiwan (Perseverance). li sama nimi “awen” lon toki Inli. ona li ken tawa lon supa ma pi mun loje. tan ona la, jan sona li wile e ni:

- ilo li lukin e ni: ma pi mun loje li pona ala pona tawa pipi lili lili?
- tenpo pini la, pipi ni li lon ala lon? ma en kiwen li jo ala jo e ijo pi pipi ni?
- ilo li poki e kiwen e ma. poki ni li awen lon mun loje la, jan pi tenpo kama li ken lukin e ona.
- ilo li ante e kon ike lili pi mun loje tawa kon pona.
- ilo li pali e ijo ante mute

ona li jo e ilo lili. nimi pi ilo lili li ilo Insenujete (Ingenuity). ni li sama nimi “sona pali wawa” lon toki Inli. ilo lili li ken tawa sewi kepeken lipu pi tawa mute, li ken lukin, li ken pana e sitelen tawa jan lawa pi ilo suli. tan sitelen ni la, jan lawa li ken nasin e ilo suli.

![ilo mun](https://upload.wikimedia.org/wikipedia/commons/6/65/Lipu_tenpo_nanpa_mun_-_ilo_mun.png)

tan ale ni la, mi lukin e tawa ona kepeken ilo pi sitelen tawa. mi sona ala e kama pi tenpo kama. mi lukin; pilin mi li wawa. open pi kama anpa li pona. jan mute li lukin; pilin pi mi mute li wawa. kama anpa li pona. pini pi kama anpa li pona kin! mi awen lon tenpo lili la, jan sona li toki e ni: “kama anpa pona li pini.” jan li pilin pona mute. ale li pona!

ilo li pana e sitelen ona nanpa wan pi mun loje. sitelen mute li kama lon tenpo kama.