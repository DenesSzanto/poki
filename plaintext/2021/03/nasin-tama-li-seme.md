---
title: nasin Tama li seme?
description: null
authors:
- jan Sose L-S
translators: null
proofreaders: null
date: 2021-03-01
tags: null
original: null
license: CC-BY-SA 4.0
sources:
- https://liputenpo.org/pdfs/0002mun.pdf
- https://liputenpo.org/lipu/nanpa-mun/
- https://commons.wikimedia.org/wiki/File:Lipu_tenpo_nanpa_mun_-_nasin_Tama.png
archives: null
preprocessing: null
accessibility-notes: null
notes: null
---

nasin Tama (toki Inli: Buddhism, toki Sanki: Dharma) li nasin sewi. ni li kama tan ma Palata pi tenpo pini mute (500-400 BCE). nasin ni li kama tan jan sewi Sitata Kutama. jan ni li jo e nimi ante: sewi Tatakata (toki Sanki: Tathagata). tan ni la, nasin Tama li nimi ante kepeken nasin Tatakata. jan pi nasin Tatakata la jan ante pi nasin sama li pilin ante tawa ijo sama. taso, jan ale pi nasin Tatakata li pali e ni:

jan ale pi nasin Tatakata li kama awen pi “kiwen tu wan”. kiwen ni li sewi Tatakata, li lipu pi kama tan sewi Tatakata, li kulupu pi jan Tatakata. jan ale pi nasin Tatakata li toki e “lon sewi tu tu”:

**pakala Tuka**

pilin ni pi pona ala li lon ma Sansala.

**tan Samutaja**

pakala Tuka li tan tawa wile.

**pini Nilota**

jo ala e wile la pilin Tuka li pini.

**nasin Maka**

nasin Alija Atankika Maka (nasin sewi luka tu wan) li nasin ni, li pini pi pilin Tuka.

jan ale pi nasin Tatakata li toki e ni: jan sewi pi pali ale li lon ala.

jan ale pi nasin Tatakata li toki utala tawa pilin pi kon sewi, li toki e ni: “mi ala”. ni li nimi kepeken “ala Anata”.

ma Sansala li sike pi kama moli pi kama lon. tenpo moli la, jan li ken kama lon ma mute ni: ma pi sewi Tewa, ma jan, ma pi sewi Asula, ma soweli, ma pi kon mute pi wile moku, ma pi pilin ike mute. jan pi nasin Tatakata li wile pini e sike ni. tan ni la, ona li tawa lon nasin sewi luka tu wan.

lon sewi pi pilin ale la, olin li pona mute tawa jan pi nasin Tatakata. sewi ale Tatakata li pini e pilin ike kepeken olin (ni li nimi kepeken “Karuna”, anu “Metta”) e lon ale pi ma Sansala.

![nasin Tama](https://upload.wikimedia.org/wikipedia/commons/a/ae/Lipu_tenpo_nanpa_mun_-_nasin_Tama.png)