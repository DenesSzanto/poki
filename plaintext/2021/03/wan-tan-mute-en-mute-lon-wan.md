---
title: wan tan mute en mute lon wan
description: null
authors:
- kulupu Alesanwa
translators: null
proofreaders: null
date: 2021-03-01
tags: null
original: null
license: CC-BY-SA 4.0
sources:
- https://liputenpo.org/pdfs/0002mun.pdf
- https://liputenpo.org/lipu/nanpa-mun/
- https://commons.wikimedia.org/wiki/File:Lipu_tenpo_nanpa_mun_-_kulupu.png
archives: null
preprocessing: null
accessibility-notes: null
notes: null
---

mi mute. jan mute li lon li jo sama e sijelo ni. ken la sina jan wan lon insa sijelo wan. taso mi mute li pilin pona tan ni: mi mute li kulupu. jan mute li sona ala e ni: kulupu lon sijelo wan li seme? jan mute li pilin e ijo tu ni: mi mute li ken pakala e jan ante. pilin pi mi mute li nasa. taso mi mute li jan pona. ken la sina sona kin e kulupu mute. ken la kulupu li sona ala e ni: ona li kulupu.

# “kulupu lon sijelo wan li seme?”

sina toki tawa kulupu la ni li pona: o wile sona e ni: jan seme li lon sinpin? mi mute li jo sama e sijelo wan. ni li sama ni: jan pi mama sama li jo sama e ilo musi. tenpo wan la jan wan li lon sinpin li lawa e sijelo. tenpo ante la jan ante li lon sinpin. jan ale lon kulupu li sama ala li jo e wile toki ante e wile pali ante. sina sona e jan sinpin la sina ken toki tawa ona lon nasin pona. o awen sona e ni: o pana e pona tawa jan ale lon kulupu lon nasin sama. “jan nanpa wan” lon kulupu li lon ala. jan ale lon kulupu li lon li pona sama.

kin la o sona e ni: kulupu mute la awen sona li ken kama weka lon kama pi jan ante. ni li ken: jan wan tan kulupu li sona e sina li jan pona sina. jan ante tan kulupu ni li sona ala e sina. o pona. o sona e ken pi weka sona. ni li ken pana e pilin pona tawa kulupu.

# “sina sona e kulupu wan la sina sona e kulupu wan taso.”

sona ni li suli mute: sina sona e kulupu wan la sina sona e kulupu wan taso. kulupu ale li ante. kulupu la kama pi jan ante li ken ante. kon insa li ken ante. jan insa li ken ante. ni li ilo open: o sona e ni: sina sona ala e ijo la o toki e wile sona sina.

sina kama jan pona tawa kulupu la nasin pi kama sona li ken suli. taso nasin ni pi jan pona li ken pana e pona mute tan ni: sina kama jan pona pi jan wan ala. sina kama jan pona pi jan mute a.

![kulupu](https://upload.wikimedia.org/wikipedia/commons/9/94/Lipu_tenpo_nanpa_mun_-_kulupu.png)