---
title: kipisi nanpa tu tawa nanpa wan pi jan Kisote
description: null
authors:
  - soko Sijeni
proofreaders: null
date: 2025-04-23
date-precision: day
original: null
tags: null
license: null
sources:
  - https://sijeni.neocities.org/kipisi-nanpa-tu-tawa-nanpa-wan-pi-jan-kisote/
archives:
  - https://web.archive.org/web/20250529142019/https://sijeni.neocities.org/kipisi-nanpa-tu-tawa-nanpa-wan-pi-jan-kisote/
preprocessing: removed formatting characters for SP fonts e.g. square brackets for
  cartouches, word1 for alt glyph selection
accessibility-notes: null
notes: null
---

jan Kisote li wile ala awen awen  
suno li open la ona li jo e ilo ale li tawa lon poka pi soweli Losinante  
ona li toki e wile ona tawa jan ala  
ona li taso la pilin ike li kama li pini e tawa  
jan lawa li jan utala ala e ona la ona li ken ala utala  
taso pakala lawa li anpa e pilin ni  
nanpa wan la ona o kama jan utala tan jan lawa lili  
sin la ona li tawa

jan Kisote li toki e ni tawa ona sama  
"jan li kute e toki mi la jan sona li toki e ni tan tawa mi nanpa wan  
"suno Apolo li open pana tawa ma suli e linja walo ona la  
waso lili kule li open toki kepeken kalama suwi tan sewi loje la  
sewi li pini lape lon telo suli li lukin e jan moli la  
jan wawa Kisote pi ma Mansa li weka tan tomo  
li kepeken soweli Losinante  
li open tawa lon ma kasi Mante""  
lon la ona li tawa lon ma kasi ni  
ona li toki kin e ni  
"tenpo pi toki mi li tenpo pona a  
jan pi tenpo kama li sitelen e sona mi lon kiwen mani  
jan sona pona o  
sina toki e sona mi la o weka ala e soweli pona mi Losinante"  
pilin olin la ona li toki wawa e ni  
"meli suwi Jasuwi o  
tan sina la open tawa li pali ike  
pilin sina li pakala tan mi"

sama la ona li toki nasa mute sama lipu  
ni la ona li tawa lili lon tenpo suli  
suno li seli la lawa li ken moli  
pona la lawa ona li moli lon tenpo pini ante

suli ala li kama lon suno nanpa wan  
ona li wile utala la ni li ike a  
jan mute la utala nanpa wan li lon ma telo Lapise  
jan ante la utala nanpa wan li lon tomo pan  
taso mi la ona li tawa lon suno tawa pimeja li wile lape li wile moku  
ona li lukin e poka ale li wile lon tomo suli tan lape  
ni la ona li lukin e suno lili li tawa ona

tomo lili la meli tu li lon  
ona li lili li pali  
taso jan Kisote la ona li suli li lon tomo lawa suli  
mije ante lon tomo li lawa e soweli mani  
jan Kisote li kama la meli li pilin monsuta li tawa insa tomo  
taso jan Kisote li toki suwi e ni

"o monsuta ala  
mi jan utala tawa lawa la mi pakala ala e meli suwi sama sina"

meli li kute e "meli suwi" la ona li mu tan musi  
ni la jan Kisote li toki sin

"tan pona lukin la mu musi li kama tan lili"

meli li sona ala e nasin toki ni pi tenpo pini li mute e mu  
tenpo ni la mije li kama  
ona li lukin e sijelo linja e ilo utala li wan lon mu  
taso ona li pilin monsuta kin tan ilo li toki

"sina wile lape la o lon tomo mi"

jan Kisote li lukin e pona mije li toki

"jan Kutopanja o  
ale li pona tawa mi  
lape li utala mi"

"supa lape sina li kiwen  
ni la sina ken ala lape lon tomo ni lon tenpo pimeja lon tenpo ale"

mije li pana e pona tawa jan Kisote  
ona li moku ala la pali ale li wile e wawa suli

jan Kisote la mije o pona tawa soweli Losinante kin  
ona li soweli nanpa wan tawa ona  
taso mije li lukin e soweli jaki taso  
tomo la meli li weka e len kiwen tan jan utala  
taso ona li ken ala weka e ale la ona li lape kepeken ni lon sijelo  
ona li musi lukin  
meli li pona lukin tawa ona la ona li toki e ni

"jan ala li kama  
e meli suwi sama  
jan Kisote  
lon tomo wawa"

"anu soweli Losinante  
ona li soweli mi  
mi jan Kisote pi ma Mansa  
o lawa e mi"

toki li nasa kute tawa meli la ona li toki ala  
ona li pana e moku

kala taso li lon  
jan Kisote li awen lon supa  
ona li moku lon nasin musi a  
len kiwen li len e sinpin ona la jan ante o pana e moku  
ona li ken moku e telo kepeken palisa taso  
jan ante li kama lon tomo li weka e ken unpa pi soweli mani  
ona li pali la kalama li tan ilo ona  
jan Kiste la ni li kalama musi suwi li kalama tan ona  
pini la ona li tawa  
taso ona li awen jan utala ala tawa lawa la utala suli ala li ken