---
title: open
description: null
authors:
  - lipamanka
proofreaders: null
date: 2025-02-06
date-precision: day
tags: null
original: null
license: null
sources:
  - https://lipamanka.gay/toki-pona-taso/moku
archives:
  - https://web.archive.org/web/20250410144603/https://lipamanka.gay/toki-pona-taso/moku
preprocessing: null
accessibility-notes: null
notes: null
---

moku a! mi lipamanka. mi tan ma Newa Jo. ni li lipu mi moku pi toki pona taso. toki moku li lon, taso ni kin li lon: jan li pali e moku, la seme li kama tan seme? suli la moku li ijo lili mute. sina seli e moku, la ijo lili ni li kama ante. mi toki e ijo lili e ijo suli.

taso, open la, mi o toki e mi, e moku mi!

tenpo mute la mi pali e moku pi kulupu Apasa. kulupu ni li lon ma Etela li lon ma Isijopija. o lukin e ma:

![ma apika la ma mute li lon. mi sike loje e ma isijopija.](https://lipamanka.gay/images/apasa.png)

mi kama sona tan ilo Jutu. jan mute pi kulupu ni li pana e sona kepeken toki Amanlija kepeken toki Tekenja. lon la mi sona ala toki tu ni, taso mi ken lukin e pali moku. mi sona wawa e namako la mi ken sona e namako ale ona tan lukin taso, taso mi sona kin e nimi namako pi toki ni, sama nimi “t’umus” (palisa Piper Longum), sama nimi “shankurt” (kili Allium Cepa) sama nimi “berbere” (kili Capsicum Annuum, kin la ko ni: sina weka e telo tan kili li ko e ona la ona li loje mute. sina pana e namako ante kin tawa ona).

![luka mi li walo li jo pan e leko soweli. ko kili loje li lon selo mi li lon selo kili.](https://lipamanka.gay/images/sega-wat.jpeg)

o lukin (lon sewi ^): mi moku e “k’ei sega wat.” moku ni li jo e leko soweli e ko kili. “k’ei” li toki e loje ko. o lukin: loje a! mi kepeken luka li kepeken pan. ni li nasin pona pi kulupu Apasa. o telo e luka la ike ala li ken kama tan ni. taso sina en jan ante li moku lon supa sama la o pana ala e luka tawa insa uta.

tenpo mute la mi pali e moku pi ma Italija. kulupu mi li tan ala ma Italija, taso kulupu mi li alasa sama kulupu pi ma Italija. mi lili la mama mi li sona wawa e toki Italija li toki tawa mi kepeken toki ni. kin, mama tu mi li pali e moku pi ma Italija lon tenpo mute a! ona li sona e nasin pona. kin a. la mi kin li sona e nasin.

ni li suli tawa mi: mi pali e moku, la mi pali wile. mi kepeken ala nasin pi jan ante. mi lukin e lipu la mi lukin e ona lon tenpo open taso li lukin e lipu mute li kama e ni: mi wile seme? lon la mi pali e pan e suwi la mi kepeken lipu pi jan ante. ni li pakala e pilin mi: mi pakala lili la mi ken wile ala moku e pali mi. mi wile ala e ni! mi wile ala weka e moku!

tenpo mute mi la mi toki sike lon lawa mi lon moku. seme li kama pona e moku? mi sona e ni: mi kama pona e moku. taso mi wile sona e ni: seli li pona e moku lon nasin seme? ko li pona tawa moku tan seme? telo li pona tan seme? kili li kama e pilin wawa uta la ni li tan seme li pona tan seme? mi wile sona e ale ni la mi kama sona.

kin, mi kama sona lon tomo. tomo ni la jan mute li sona wawa li pana wawa e sona wawa. jan wan li sona wawa e wile ale mi sona li pana e sona ni tawa mi (tawa jan ante kin). ona li wile e ni: mi pali e lipu li pana e ona tawa jan ante pi kama sona.

mi wile toki pona e pana ale mi! mi wile e ni: sona moku pi toki pona li lon. jan ala ante li pali. la mi pali.

suno nanpa pini la mi pali e pan! palisa mute li walo, li kiwen, li lili. mi pana e ona tawa telo seli la ona li kama ko li kama moku e telo. ni la mi seli sin e ona lon telo sin jelo. telo jelo ni li ken kama seli a li ken kama loje e moku li ken kama pimeja e moku sama ala telo ante. mi pana e ijo ante mute tawa moku ni: namako, kili, soweli. mi seli e ona ale. ni li lon nasin pi ma Tesi. jan pi ma Tesi li ni ala lon tenpo mute, taso mi kepeken namako pi ma ni li kepeken nasin pi ma ni la ona li sama moku pi ma ni.

![pan li lon! kule mute li lon pan. sike lili pimeja en sike lili walo li lon. leko soweli kin li lon. kili suwi li kama sama ko li lon.](https://lipamanka.gay/images/desi-fried-rice.jpeg)