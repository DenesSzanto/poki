---
title: kasi palisa en kasi linja
description: A translation of The Oak and the Reeds
authors:
  - jan Ne
proofreaders: null
date: '2020-10-29'
date-precision: day
original:
  title: The Oak and the Reeds
  authors:
    - unknown
tags:
  - translation
  - prose
  - story
  - folklore
license: All Rights Reserved
sources:
  - https://jan-ne.github.io/lipu/Esopo
archives: null
preprocessing: null
accessibility-notes: null
notes: null
---

# kasi palisa en kasi linja

![](https://jan-ne.github.io/lipu/Esopo/kasi_palisa_en_kasi_linja.jpg)

kasi palisa pi suli mute li awen lon poka pi  telo linja lili. kasi linja mute li lon telo. kon li tawa la kasi suli li awen palisa wawa. luka ona li awen sewi. taso kasi linja li tawa anpa lon kon tawa li kalama pi pilin ike.

“mi sona e pilin ike sina.” kasi suli li toki. “kon lili li tawa lili e supa telo li tawa mute e sina. taso mi kasi wawa. mi awen palisa li awen wawa lon kon ike pi wawa mute.”

“o pilin ike ala tan mi.” kasi lili mute li toki. “kon li ike ala tawa mi. ona li tawa e mi. taso mi pakala ala. sina pilin pona tan wawa sina. sina awen pona. taso pini li kama.”

kasi linja li toki la kon sike wawa li kama tan ma lete. kasi suli li awen wawa li utala e kon ike. kasi linja li tawa anpa. kon li kama wawa mute a. ni la kasi suli wawa li kama pakala li kama anpa. noka ona li kama weka tan ma. ona li awen lon anpa lon poka pi kasi linja.

*<p style="text-align: center;">utala li ike la o pini. ante la sina kama pakala.</p>*