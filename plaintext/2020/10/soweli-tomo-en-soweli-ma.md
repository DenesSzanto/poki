---
title: soweli tomo en soweli ma
description: A translation of The Town Mouse & the Country Mouse
authors:
  - jan Ne
proofreaders: null
date: '2020-10-29'
date-precision: day
original:
  title: The Town Mouse & the Country Mouse
  authors:
    - unknown
tags:
  - translation
  - prose
  - story
  - folklore
license: All Rights Reserved
sources:
  - https://jan-ne.github.io/lipu/Esopo
archives: null
preprocessing: null
accessibility-notes: null
notes: null
---

# soweli tomo en soweli ma

tenpo wan la soweli tomo li tawa soweli sama ona lon ma selo. moku la soweli ma li pana e palisa pan e anpa kasi e kiwen kasi lili lon poki pi telo lete. soweli tomo li moku lili. lukin la ona li moku e ona tan ni: ona li wile ala ike tawa soweli sama ona.

moku li pini la soweli pona tu li toki suli. nimi ante la soweli tomo a li toki e ale pi ma tomo. soweli ma li kute taso. ona li kama lape lon supa kasi pona lon selo kasi linja li lape pona pi kalama ala tawa kama suno. lape ona la soweli ma li soweli tomo. ijo ale pona pi ma tomo li lon sama toki pi soweli pona ona. tenpo suno kama la soweli tomo li toki tawa soweli ma. wile ona la soweli ma li tawa ma tomo lon poka ona. soweli ma li wile kin.

ona li kama lon tomo suli pi soweli tomo la ona li lukin e pini pi moku suli lon supa. pan suwi en ko suwi en ko jelo pona en moku ale pona li lon. soweli tomo li open moku e pan suwi la ona li kute e kalama wawa pi soweli ike lon lupa. pilin ike la soweli li len e ona sama li awen pi tenpo suli. pini la ona li tawa supa moku lon tenpo sin. jan pali tomo li kama li weka e moku tan supa. soweli suli li kama lon monsi ona.

![](https://jan-ne.github.io/lipu/Esopo/soweli_tomo_en_soweli_ma.jpg)

soweli ma li tawa tomo lili pi soweli tomo li kama jo e poki ona e ilo len ona.

“sina jo e ijo mute pi pona mute. mi jo ala e ona.” ona li open tawa weka. “taso moku lili en lon lili pona mi li pona tawa mi tan ni: ma mi la mi ken awen pona.”

![](https://jan-ne.github.io/lipu/Esopo/soweli_ma.jpg)

*<p style="text-align: center;">ijo lili en awen pona li pona. mute en pilin ike en sona ala li ike.</p>*