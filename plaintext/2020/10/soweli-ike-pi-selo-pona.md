---
title: soweli ike pi selo pona
description: A translation of The Wolf in Sheep's Clothing
authors:
  - jan Ne
proofreaders: null
date: '2020-10-29'
date-precision: day
original:
  title: The Wolf in Sheep's Clothing
  authors:
    - unknown
tags:
  - translation
  - prose
  - story
  - folklore
license: All Rights Reserved
sources:
  - https://jan-ne.github.io/lipu/Esopo
archives: null
preprocessing: null
accessibility-notes: null
notes: null
---

# soweli ike pi selo pona

soweli ike li ken ala kama moku pona tan jan pi awen soweli. taso tenpo pimeja wan la ona li lukin e selo soweli weka. tenpo suno kama la ona li kepeken len e selo li tawa ma soweli. soweli lili li tawa lon monsi ona. ona tu li tawa weka. soweli ike li moli e soweli lili.

tenpo pimeja ni la soweli ike li tawa ma soweli lon poka soweli. taso pimeja ni la jan awen li wile moku e soweli. ni la ona li jo e ilo moli li tawa ma soweli li moli e soweli ike.

![](https://jan-ne.github.io/lipu/Esopo/soweli_ike_pi_selo_pona.jpg)

*<p style="text-align: center;">jan ike li kama pakala tan ike ona.</p>*